---
title: "Έλεγχος υγείας αθλουμένων"
---

# Έλεγχος υγείας αθλουμένων

Οι στόχοι του ελέγχου υγείας του μεγάλου αριθμού αθλητών που εξετάζονται σε καθημερινή βάση στο Εργαστήριο Αθλητιατρικής από τους εξειδικευμένους καρδιολόγους είναι:

## Έλεγχος ανατομίας και λειτουργίας της καρδιάς
Η μελέτη της ανατομικής και λειτουργικής ακεραιότητας της καρδιάς ώστε οι αθλητές με ασφάλεια να μπορούν να συνεχίσουν την άθληση τους, που σε πολλούς το φορτίο που δέχονται καθημερινά στη διάρκεια της προπόνησης τους είναι σημαντικά αυξημένο. Ως παράδειγμα, οι αθλητές αντοχής καταναλώνουν μέχρι και 40 Km καθημερινά, ενώ στους αρσιβαρίστες καταγράφονται αρτηριακές πιέσεις στη διάρκεια των προσπαθειών τους μέχρι και 300/150 mmHg.


## Φυσιολογικές προσαρμογές ή Θανατηφόρα μυοκαρδιοπάθεια;
Η διαφορική διάγνωση μεταξύ των προσαρμογών της καρδιάς στην άσκηση (αθλητική καρδιά) και θανατηφόρων μυοκαρδιοπαθειών,όπως η υπερτροφική μυοκαρδιοπάθεια που αποτελεί την πρώτη αιτία αιφνιδίου θανάτου νεαρών ατόμων κατά την άθληση. Στην πρώτη περίπτωση ασφαλώς επιτρέπεται η άθληση, ενώ στη δεύτερη απαγορεύεται αυστηρά. Όμως οι διαφορές μεταξύ φυσιολογικής και παθολογικής υπερτροφίας είναι συχνά τόσο οριακές που μόνο μια λεπτομερής μελέτη της μορφολογίας και λειτουργίας του μυοκαρδίου μπορεί με ασφάλεια και ταχύτητα να οδηγήσει τον ιατρό στην κρίσιμη για τον αθλητή διάγνωση.


## Έχω καρδιολογικά προβλήματα. Επιτρέπεται η άσκηση;
Η άθληση επιτρέπεται σε πολύ μεγάλη κατηγορία αθλητών με καρδιολογικά προβλήματα. Για να είναι όμως ασφαλής και οφέλιμη στις περιπτώσεις αυτές, θα πρέπει να γίνεται ακριβής αξιολόγηση του καρδιακού προβλήματος, π.χ. μιας βαλβιδοπάθειας, ώστε σύμφωνα με τις ισχύουσες οδηγίες, να καθορίζεται το επίπεδο της άσκησης.

## Έλεγχος των αλλαγών στην ανατομία και λειτουργία της καρδιάς
Η μελέτη των αποτελεσμάτων της άσκησης στη μορφολογία και λειτουργία της καρδιάς αποτελεί σήμερα το κύριο ερευνητικό ενδιαφέρον για την υγεία των αθλητών.Π.χ. η εξαντλητική άσκηση πιθανόν προκαλεί βλάβες στη δεξιά κοιλία της καρδιάς παρόμοιες μυοκαρδιοπάθειας.Επομένως η λεπτομερής μελέτη της παρέχει σημαντικές πληροφορίες.

## Χρήση ουσιών ντόπινγκ;
Δυστυχώς ορισμένοι αθλητές κάνουν χρήση ουσιών ντόπινγκ, που οι περισσότερες προκαλούν μεσοπρόθεσμα ή μακροπρόθεσμα καρδιαγγειακές βλάβες.Σε αρκετές περιπτώσεις ζητούν συμβουλές για την απεξάρτηση τους και έλεγχο των πιθανών βλαβών στην καρδιά τους.

Στα πλαίσια λειτουργίας του Ιατρείου Ελέγχου Υγείας Αθλητών προσφέρεται η δυνατότητα ιατρικού ελέγχου σε όλους τους αθλητές και αθλούμενους. 

Μέχρι σήμερα περισσότεροι από 22500 αθλητές ερασιτεχνικών και επαγγελματικών αθλητικών σωματείων υποβλήθηκαν σε προληπτικό έλεγχο της υγείας τους για υπογραφή του δελτίου καταλληλόλητας για άθληση. Υπάρχει ηλεκτρονική βάση δεδομένων με όλα τα κλινικά και εργαστηριακά ευρήματα των αθλητών που εξετάζονται, έτσι ώστε να υπάρχει η δυνατότητα συγκριτικών αποτελεσμάτων μακροχρόνιου ελέγχου και έρευνας.

Οι ομοσπονδίες, αθλητικοί σύλλογοι και μεμονωμένοι αθλητές που ενδιαφέρονται να υποβληθούν σε έλεγχο υγείας τους μπορούν να απευθύνονται στα τηλέφωνα:

- 2310-992184
- 2310-992182
- 2310-992188