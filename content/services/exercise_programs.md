---
title: "Προγράμματα Θεραπευτικής Άσκησης"
---


# Προγράμματα Θεραπευτικής Άσκησης

Τα τελευταία 25 χρόνια εφαρμόζονται στο Εργαστήριο Αθλητιατρικής προγράμματα φυσικής αποκατάστασης σε ασθενείς με χρόνιες καρδιακές παθήσεις και με τελικού σταδίου Χρόνια Νεφρική Νόσο υπό αιμοκάθαρση στη Μονάδα Τεχνητού Νεφρού του Νοσοκομείου ΑΧΕΠΑ. 

Το προσωπικό του Εργαστηρίου έχει πραγματοποιήσει πλήθος μελετών από την εφαρμογή μακροχρόνιων καινοτόμων προγραμμάτων θεραπευτικής γύμνασης και την αξιολόγηση των ανατομικών και λειτουργικών προσαρμογών της άσκησης σε ασθενείς.

Το Εργαστήριο Αθλητιατρικής είναι ένα σύγχρονο Εργαστήριο (ISO 2008), με εξοπλισμό τελευταίας τεχνολογίας για την αναίμακτη αξιολόγηση του καρδιο-αναπνευστικού συστήματος. 

Περισσότεροι από 200 ασθενείς ασκούνται δωρεάν, κάθε χρόνο στα πλαίσια προγραμματικής σύμβασης με τους Δήμους Θεσσαλονίκης και Ευόσμου σε Δημοτικά Γυμναστήρια και στο Νοσοκομείο ΑΧΕΠΑ. 

Τα προγράμματα άσκησης διεξάγονται από εξειδικευμένους καθηγητές Φυσικής Αγωγής, υπό την ιατρική επίβλεψη μελών του Εργαστηρίου και σε επιστημονική συνεργασία με Κλινικές και Εργαστήρια της Ιατρικής Σχολής.

Περιοδικά προγράμματα θεραπευτικής γύμνασης εφαρμόσθηκαν 
- σε παιδιά με νεοπλασίες και ινοκυστική ίνωση,
- σε ασθενείς με σακχαρώδη διαβήτη, 
- σε άτομα σε αναπηρικά καρότσια και 
- σε ψυχιατρικούς ασθενείς. 

Η συνταγογραφία της άσκησης γίνεται με βάση το ιατρικό πρόβλημα του ασθενούς, τη λειτουργική επάρκειά του και τους στόχους του. 

Μετά την αρχική εκπαίδευση στο εργαστήριο, όλοι οι ασθενείς ασκούνται σε υποομάδες στα δημοτικά γυμναστήρια. Κάθε υποομάδα αποτελείται από 10 ασθενείς, και κάθε συνεδρία άσκησης περιλαμβάνει διάφορες αερόβιες και στατικές ασκήσεις, χορός, pilates, ζούμπα, step-aerobic και υδρογυμναστική. Για την ασφάλεια υπάρχουν εφαρμογές τηλεκαρδιολογίας, όπως δια-τηλεφωνικής μετάδοσης του ηλεκτροκαρδιογραφήματος από τα γυμναστήρια στο Εργ. Αθλητιατρικής. Ουδέποτε εμφανίσθηκε επιπλοκή από την εφαρμογή των προγραμμάτων.

Οι ενδιαφερόμενοι που επιθυμούν να συμμετέχουν στα προγράμματα θεραπευτικής γύμνασης μπορούν να επικοινωνούν στα τηλέφωνα:

- 2310-992184
- 2310-992493
- 2310-992189