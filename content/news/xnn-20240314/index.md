---
title: "Ημερίδα: Θεραπευτικές παρεμβάσεις που δρουν ευνοϊκά στην ποιότητα ζωής ασθενών με ΧΝΝ "
image_hero: xnn03204.jpg
summary: "Είναι ευτυχής συγκυρία ότι φέτος η ημερομηνία αυτής της Ημερίδας συμπίπτει με την Παγκόσμια Ημέρα Νεφρού που έχει ως στόχο να αναγνωριστεί η υγεία των νεφρών ως μια παγκόσμια προτεραιότητα δημόσιας υγείας και να υιοθετηθούν σε όλα τα επίπεδα οι ανάλογες πολιτικές πρόληψης και θεραπείας. "
date: "2024-03-02"
program_url: "https://ctmi.gr/xnn/"
resources:
    - src: imerida-xnn-2025.pdf
      title: "Πρόγραμμα"
      params:
        icon: pdf.svg
---

Είναι γεγονός ότι η πρόοδος της Ιατρικής γενικά και της Νεφρολογίας ειδικότερα έχει κατορθώσει να αυξήσει το προσδόκιμο ζωής των ασθενών που πάσχουν από Χρόνια Νεφρική Νόσο πριν την ανάγκη υποκατάστασης της νεφρικής λειτουργίας αλλά και σε αυτούς που υποβάλλονται σε Αιμοκάθαρση ή Περιτοναϊκή Κάθαρση ή έχουν μεταμοσχευθεί.  Το ζητούμενο όμως σήμερα είναι περισσότερο η βελτίωση της ποιότητας της ζωής των ασθενών αυτών, η όσο το δυνατόν μικρότερη διατάραξη της καθημερινότητας τους και η συνέχιση της κοινωνικής και επαγγελματικής ζωής, τόσο για τους ίδιους όσο και για τους ανθρώπους του άμεσου περιβάλλοντός τους.

Στον τομέα αυτό έχουν γίνει σημαντικά βήματα, όπως η καλύτερη αντιμετώπιση της αναιμίας, της καρδιακής ανεπάρκειας και άλλα. Όμως, υπάρχουν πολλές σημαντικές παρεμβάσεις που μπορούν να συμβάλλουν θετικά στην πορεία αυτή. Ένα παράδειγμα είναι τα πρωτοποριακά προγράμματα άσκησης των ασθενών στην αιμοκάθαρση που εδώ και αρκετά χρόνια έχουν εφαρμόσει το Νεφρολογικό Τμήμα του Νοσοκομείου ΑΧΕΠΑ και το Εργαστήριο Αθλητιατρικής του ΤΕΦΑΑ του ΑΠΘ με εξαιρετικά αποτελέσματα τόσο στη βελτίωση της Υγείας, όσο και στην ποιότητα ζωής των νεφροπαθών ασθενών.

Είναι ευτυχής συγκυρία ότι φέτος η ημερομηνία αυτής της Ημερίδας συμπίπτει με την Παγκόσμια Ημέρα Νεφρού που έχει ως στόχο να αναγνωριστεί η υγεία των νεφρών ως μια παγκόσμια προτεραιότητα δημόσιας υγείας και να υιοθετηθούν σε όλα τα επίπεδα οι ανάλογες πολιτικές πρόληψης και θεραπείας. Στις 14 Μαρτίου 2024, η Παγκόσμια Ημέρα Νεφρού καλεί σε δράση με το σύνθημα «Υγεία των Νεφρών για Όλους: Ισότιμη πρόσβαση στη φροντίδα και τη βέλτιστη φαρμακευτική πρακτική» και εστιάζει σε ολόκληρη την κοινωνία.

Σας περιμένουμε λοιπόν όλους στο ΚΕΔΕΑ για μια παραγωγική και εποικοδομητική συζήτηση.

Με εκτίμηση
Βασίλειος Λιακόπουλος
Καθηγητής Νεφρολογίας

Διευθυντής Β΄ Νεφρολογικής Κλινικής

ΠΓΝΘ ΑΧΕΠΑ, Τμήμα Ιατρικής ΑΠΘ