---
title: "12ο Συνέδριο «Ιατρική της Άθλησης στον 21ο Αιώνα»"
image_hero: congress.png
date: "2024-03-03"
draft: true
program_url: "https://www.econgress.gr/sportsmed2024/"
program: "https://www.econgress.gr/sportsmed2024/docs/Program_gr.pdf"
summary: "Με ιδιαίτερη χαρά σας ενημερώνουμε για τη διεξαγωγή του 12ου Συνεδρίου «Ιατρική της Άθλησης στον 21ο Αιώνα» που διοργανώνει το Εργαστήριο Αθλητιατρικής του Τμήματος Επιστήμης Φυσικής Αγωγής και Αθλητισμού του Αριστοτελείου Πανεπιστημίου στη Θεσσαλονίκη στις 12 - 14 Απριλίου 2024. "
---

Αξιότιμες κυρίες
Αξιότιμοι κύριοι

Με ιδιαίτερη χαρά σας ενημερώνουμε για τη διεξαγωγή του 12ου Συνεδρίου «Ιατρική της Άθλησης στον 21ο Αιώνα» που διοργανώνει το Εργαστήριο Αθλητιατρικής του Τμήματος Επιστήμης Φυσικής Αγωγής και Αθλητισμού του Αριστοτελείου Πανεπιστημίου στη Θεσσαλονίκη στις 12 - 14 Απριλίου 2024. Η ιατρική επιστήμη σε αγαστή συνεργασία με άλλες επιστήμες αποτελεί αναπόσπαστο κομμάτι της επιστημονικής υποστήριξης του αθλητισμού, προλαμβάνοντας και αντιμετωπίζοντας τις διαταραχές υγείας των αθλουμένων. Από την άλλη πλευρά η συστηματική άσκηση αναγνωρίζεται σήμερα ως καθιερωμένος τρόπος πρόληψης και θεραπείας πολλών χρόνιων παθήσεων. Οι καταξιωμένες αυτές απόψεις συνοψίζονται σε αυτό που πρεσβεύουμε ως μέλη του Εργαστηρίου Αθλητιατρικής ότι «γιατρός και γυμναστής είναι οι δύο όψεις του ίδιου νομίσματος» και δικαιολογεί τη μεγάλη ανάγκη διοργάνωσης ανάλογων συνεδρίων.

Το 12ο Συνέδριο φιλοδοξεί να ενημερώσει τους συνέδρους για όλες τις τρέχουσες εξελίξεις στην Αθλητιατρική και να αναδείξει τον σημαντικό ρόλο της άσκησης στην προαγωγή της υγείας, καθώς και την αναγκαιότητα λήψης κατάλληλων μέτρων πρόληψης και ασφάλειας κατά την άθληση για την αποφυγή ασκησιογενών διαταραχών.

Το πρόγραμμα θα περιλαμβάνει εισηγήσεις, διαλέξεις, και ανακοινώσεις εργασιών δια ζώσης αλλά και διαδικτυακά, στο ευρύ επιστημονικό πεδίο της άσκησης και υγείας. Συμμετέχουν ως συντονιστές, σχολιαστές και εισηγητές διακεκριμένοι επιστήμονες από την Ελλάδα και το εξωτερικό. Εκ μέρους της Οργανωτικής Επιτροπής σας προσκαλώ να υποστηρίξετε ακόμη μια φορά την προσπάθειά μας, συμμετέχοντας στις εργασίες του Συνεδρίου και τιμώντας με την παρουσία σας τους καταξιωμένους ομιλητές που θα προσκληθούν σε αυτό.

Με ιδιαίτερη τιμή
Η Πρόεδρος της Οργανωτικής Επιτροπής
Ευαγγελία Κουϊδή
Καθηγήτρια Αθλητιατρικής
Διευθύντρια Εργαστηρίου Αθλητιατρικής ΤΕΦΑΑ ΑΠΘ